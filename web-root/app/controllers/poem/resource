草
白居易
离离原上草，一岁一枯荣。
野火烧不尽，春风吹又生。
远芳侵古道，晴翠接荒城。
又送王孙去，萋萋满别情。
#
七步诗
曹植
煮豆持作羹，漉菽以为汁。
萁在釜下燃，豆在釜中泣。
本是同根生，相煎何太急？
#
春望
杜甫
国破山河在，城春草木深。
感时花溅泪，恨别鸟惊心。
烽火连三月，家书抵万金。
白头搔更短，浑欲不胜簪。
#
春夜喜雨
杜甫
好雨知时节，当春乃发生。
随风潜入夜，润物细无声。
野径云俱黑，江船火独明。
晓看红湿处，花重锦官城。
#
望岳
杜甫
岱宗夫如何，齐鲁青未了。
造化钟神秀，阴阳割昏晓。
荡胸生层云，决眦入归鸟。
会当凌绝顶，一览众山小。
#
剑客
贾岛
十年磨一剑，霜刃未曾试。
今日把示君，谁有不平事。
#
寻隐者不遇
贾岛
松下问童子，言师采药去。
只在此山中，云深不知处。
#
长歌行
乐府诗集
青青园中葵，朝露待日晞。
阳春布德泽，万物生光辉。
常恐秋节至，焜黄华叶衰。
百川东到海，何时复西归。
少壮不努力，老大徒伤悲。
#
静夜思
李白
床前明月光，疑是地上霜。
举头望明月，低头思故乡。
#
月下独酌
李白
花间一壶酒，独酌无相亲。
举杯邀明月，对影成三人。
月既不解饮，影徒随我身。
暂伴月将影，行乐须及春。
我歌月徘徊，我舞影零乱。
醒时同交欢，醉后各分散。
永结无情游，相期邈云汉。
#
马诗
李贺
大漠山如雪，燕山月似钩。
何当金络脑，快走踏清秋。
#
风
李贺
解落三秋叶，能开二月花。
过江千尺浪，入竹万竿斜。
#
夏日绝句
李清照
生当作人杰，死亦为鬼雄。
至今思项羽，不肯过江东。
#
乐游原
李商隐
向晚意不适，驱车登古原。
夕阳无限好，只是近黄昏。
#
悯农
李绅
锄禾日当午，汗滴禾下土。
谁知盘中餐，粒粒皆辛苦。
#
江雪
柳宗元
千山鸟飞绝，万径人踪灭。
孤舟蓑笠翁，独钓寒江雪。
#
咏鹅
骆宾王
鹅，鹅，鹅，曲项向天歌。
白毛浮绿水，红掌拨清波。
#
春晓
孟浩然
春眠不觉晓，处处闻啼鸟。
夜来风雨声，花落知多少。
#
游子吟
孟郊
慈母手中线，游子身上衣。
临行密密缝，意恐迟迟归。
谁言寸草心，报得三春晖。
#
饮酒
陶渊明
结庐在人境，而无车马喧。
问君何能尔？心远地自偏。
采菊东篱下，悠然见南山。
山气日夕佳，飞鸟相与还。
此中有真意，欲辨已忘言。
#
梅花
王安石
墙角数枝梅，凌寒独自开。
遥知不是雪，为有暗香来。
#
送杜少府之任蜀州
王勃
城阙辅三秦，风烟望五津。
与君离别意，同是宦游人。
海内存知己，天涯若比邻。
无为在岐路，儿女共沾巾。
#

